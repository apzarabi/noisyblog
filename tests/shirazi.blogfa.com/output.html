<!DOCTYPE html>
<html >
	<HEAD >
		<meta content="text/html; charset=utf-8" http-equiv="Content-Type" >
		</meta>
		<meta content="BlogFa.com" name="GENERATOR" >
		</meta>
		<title >
			Alireza Shirazi - وبلاگ علیرضا شیرازی - جستجوگر بومی در چند نگاه
		</title>
	</HEAD>
	<body >
		<div align="center" >
			<div class="wrapper" >
				<div class="content" >
					<div class="posttitle" >
						<a href="/post/387" >
							جستجوگر بومی در چند نگاه
						</a>
					</div>
					<div class="postbody" >
						<p style="text-align: justify;" >
							با انتشار خبر افتتاح دو موتور جستجو در دهه فجر و بخصوص خبر حمایت چندین میلیارد تومانی از این جستجوگرها بحث در این زمینه در سایتهای خبری و شبکه های اجتماعی داغ شده است. شاید بد نباشد از چند زاویه به این موضوع نگاه و به آن اشاره کنیم. در ابتدا لازم است اشاره کنم که این دو سایت جستجوگر قاعدتاً ملی نبوده و حداقل چنین عبارتی نمی تواند درست باشد و واژه جستجوگر بومی تعریف مناسب تری است. یکی از این سایتها توسط تیمی در دانشگاه یزد و دیگری در دانشگاه امام حسین توسعه داده شده اند و هر دو از مدتها قبل فعال بودند و حداقل یکی از آنها از چند سال قبل و بصورت مستقل فعال بوده و مالک آن نیز هویت حقوقی مستقلی دارد، اما همانطور که در مصاحبه مسئولین نیز اشاره شده است حمایتهای دولتی در زمینه توسعه و فعالیت آنها در سالهای اخیر صورت گرفته است که بخشی بصورت نقدی و بخش دیگر با تامین سخت افزار صورت گرفته است و به نظر میرسد بخش قابل توجهی از آنجه که درباره حمایتهای چند ده میلیارد تومانی از این جستجوگرها گفته شده در واقع منابعی است (سخت افزار و...) که قرار است در چندین فاز و در آینده در اختیار این سایتها قرار گیرد.
						</p>
						<p style="text-align: justify;" >
							<span style="color: #000080;" >
								<strong >
									1.نگاه دولتی
								</strong>
							</span>
							<br >
							</br>
							از نگاه دولتمردان موتورهای جستجو بحث استراتژیک است. اگر زمانی گوگل یا جستجوگرهای خارجی ایران را تحریم کنند(یا دسترسی کاربران و یا خزش سایتهای داخل کشور) چه خواهد شد؟ اگر قرار باشد بصورت موقت یا دائم دسترسی کامل یا بخشی از جامعه به اینترنت قطع شود جستجو در محتوای سایتهای ایرانی چگونه مقدور خواهد بود؟چه جایگزینی برای اینترانتهای داخلی مانند شبکه مدارس وجود دارد؟ و البته باید تمایل بخشی از مسئولین به کنترل محتوا و حتی اولویتهای ارائه نتایج جستجو را نیز اضافه کنیم. جواب سوالهای فوق دلیل علاقه و حمایت میلیاردی دولت در این زمینه را مشخص میکند.
						</p>
						<p style="text-align: justify;" >
							<span style="color: #000080;" >
								<strong >
									2.نگاه دانشگاهی
								</strong>
							</span>
							<br >
							</br>
							خواستگاه برخی از موفق ترین موتورهای جستجو دانشگاهها هستند. موتورهای جستجو و بخصوص الگوریتمهای مرتبط با جستجو، داده کاوی و ارائه نتایج بخش مهمی از مباحث دانشگاهی در رشته نرم افزار است. به نظر میرسد حداقل یکی از این موتورهای جستجوی بومی معرفی شده نیز ابتدا با اهداف مطالعاتی در دانشگاه یزد و در اندازه ای محدود فعالیت داشته است. شکل گیری موتورهای جستجوی بومی میتواند محکی عملی به مطالعات و دانش فنی در داخل کشور باشد و شاید مقدمه ای برای مطالعات جدی تر و عملی تر در آینده در دانشگاههای کشور باشد.
						</p>
						<p style="text-align: justify;" >
							<span style="color: #000080;" >
								<strong >
									3.نگاه علمی و فنی
								</strong>
							</span>
							<br >
							</br>
							بخش قابل توجهی از موتورهای جستجوی معرفی بخصوص در زمینه خزش،ایندکس، ذخیره سازی و توزیع پذیری توسط نرم افزارهای اوپن سورس خارجی پیاده سازی شده است و در واقع حتی نگاه نیز این نبوده است که چرخ از ابتدا اختراع شود (چه بسا توان فنی نیز در این زمینه وجود نداشت) و تمرکز بیشتر بر تمرین برای تجمیع و ترکیب این نرم افزارهای اوپن سورس در قالب یک موتور جستجوی محتوای وب (با تمرکز بر خزش سایتهای فارسی و معدودی سایت معروف انگلیسی) و بخشهای مربوط به تحلیل و شناخت محتوای فارسی صفحات وب بوده است. مستندات کلی الگوریتمهای پیشرفته مربوط به امتیاز بندی صفحات و اولویت بندی نتایج (حتی در مورد موتورهای جستجوی معروف خارجی) در دسترس است اما پیاده سازی عملی آنها الزاماً کار آسانی نیست و فعالیت موتورهای جستجو با حجم بالای از داده ها فرصتی برای پیاده سازی و امتحال عملی این الگورتیمهاست. همچنین مدیریت و فراهم نمودن دسترس پذیری به حجم بالای از اطلاعات نیز کار آسانی نیست و چنین چالشی تجارب علمی مفیدی خواهد داشت. میتوان گفت فعالیت موتورهای جستجو حتی در صورت شکست در جذب کاربران ایرانی و در رقابت با جستجوگرهای معروف حداقل از لحاظ علمی مفید خواهد بود.
						</p>
						<p style="text-align: justify;" >
							<span style="color: #000080;" >
								<strong >
									4.نگاه بخش خصوصی
								</strong>
							</span>
							<br >
							</br>
							حقیقت این است که نه تنها در ایران بلکه در بسیاری از کشورهای دنیا راه اندازی موتورهای جستجوگر چشم انداز هیجان انگیز مالی ندارد. قبل از موفقیت مالی گوگل حتی در بین شرکتهای بزرگ نرم افزارهای دنیا رغبت چندانی به پیاده سازی موتور جستجوگر نبود. موتورهای جستجو برای ارائه حداقلی نتایج مورد نیاز کاربران نیازمند سرمایه گذاری سخت افزاری کلان و در شکل حرفه ای تر صرف زمان و منابع انسانی متخصص هستند. تنها نگاهی به تعداد سرورهایی که در اختیار یکی از موتورهای جستجوی بومی قرار گرفته است حتی اگر این سایت ترافیک و درآمد موفقترین سایتهای کنونی ایرانی را داشته باشد نشان میدهد که سرمایه گذاری چندان جذاب و موفقی نیست. عدم فعالیت جدی و مداوم موتورهای جستجو مستقل توسط بخشی خصوصی در ایران نیز به همین دلیل بوده است و احتمالا اگر در آینده نزدیک تلاشی در این زمینه صورت گیرد بیشتر با انگیزه بهره برداری از کمکهای دولتی خواهد بود. اما در صورت موفقیت مالی جستجوگرهای بومی به مانند آنچه پس از موفقت مالی گوگل پیش آمد میتوان انتظار داشت که بخش خصوصی و نیمه خصوصی در این زمینه سرمایه گذاری و رقبای جدیدی وارد بازار شوند. در قیاس موتورهای جستجوگر ایرانی از نمونه موفق «بایدو» بارها یاد شده است. بایدو در چین نه تنها رقیب گوگل بلکه جستجوگر برتر و منتخب کاربران چینی است. این سایت همچنین یکی از موفق ترین شرکتهای فناوری در چین و با درآمد و توان مالی قابل توجه است. در صورتی که همه چیز خوب پیش برود میتوان انتظار داشت که جستجوگرهای ایرانی راه نمونه مشابه و موفق چینی خود را برود اما باید نکاتی را نیز در نظر داشت بازار فناوری چین بسیار بزرگ و میزان تبادل مالی بسیار بالاست و در واقع بایدو در بازاری با پتانسیل بسیار بالا موفق شده است و همچنین بایدو از سالها قبل رقابت با گوگل را آغاز کرد، زمانیکه که گوگل یا دیگر سایتهای خارجی نگاه چندان جدی به محتوای وب به زبان چینی و خواست و نیاز کاربران چینی نداشتند و چه بسا بایدو اگر امروز فعالیت خود را آغاز میکرد هرگز نمیتوانست رقیب جدی گوگل شود.
						</p>
						<p style="text-align: justify;" >
							<span style="color: #000080;" >
								<strong >
									5.نگاه کاربران ایرانی
								</strong>
							</span>
							<br >
							</br>
							کاربران ایرانی به مانند کاربران دیگر کشورها نتایج برتر را می پسندد. برای کاربران مفهوم ایرانی یا بومی بودن دلیل انتخاب نیست آنها نتیجه و خدمات برتر را میخواهند و لازمه موفقیت یک جستجوگر بومی این است که خواست و نیاز کاربر ایرانی را بهتر از رقیب بین المللی خود بشناسد و نتایج بهتری را در اختیار او قرار دهد. همچنین در صورت موفقیت جستجوگرهای بومی نیز نباید انتظار خداحافظی کاربران از گوگل را حداقل در آینده نزدیک داشت. جستجوگرهای بومی با تمرکز بر سایتهای فارسی فعالیت می کنند و پویش تمام وب و محتوای انگلیسی و ... چندان توجیهی ندارد و بنابراین همچنان برای جستجوی عبارت انگلیسی و یا دیگر زبانها گوگل و بینگ انتخاب بهتری خواهند بود. دغدغه قابل توجه کاربران ایرانی اما حفظ اطلاعات و حریم خصوصی آنها و همچنین شکل ارائه محتوای درخواستی آنهاست. اینکه نتایج جستجو براساس نگاه سیاسی و فرهنگی مسئولان رتبه بندی و ارائه شود و با تغییر مسئول مربوطه یا تغییر دولت نیز عوض شود ممکن است آزاردهنده باشد اما جستجوگرهای بومی در ابتدای راه هستند و کمی سخت و در واقع غیرمعقول است که امروز در مورد سیاست گذاریها و رفتار آنها با کاربران قضاوت کرد.
						</p>
					</div>
					<div class="postdesc" >
						نوشته شده در  سه شنبه چهاردهم بهمن ۱۳۹۳ساعت 19:55  توسط علیرضا  
		
		  | 
						<span dir="rtl" >
							<script type="text/javascript" >
								GetBC(387);
							</script>
						</span>
					</div>
				</div>
			</div>
		</div>
	</body>
</html>

